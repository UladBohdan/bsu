Што характэрна, з прапановамі адмовіцца ад прызыву не выступаюць людзі, якія ў Беларусі на пытаннях бяспекі, як кажуць, «сабаку з'елі» - вы не пачуеце іх ані ад кадравых вайскоўцаў, ані, напрыклад, ад Аляксандра Алесіна, ані ад Андрэя Паротнікава (кіраўнік праекта Belarus Security Blog).

Ні звычайныя прафесіяналы, якія зараз служаць у арміі, ні патрыёты, якія штодзённа даследуюць беларускае войска, і даволі рэгулярна крытыкуюць дзеянні ўладаў і сілавых структураў, не заклікаюць да адмены прызыву.

Як правіла, прыхільнікі ідэі адмены прызыву ментальна жывуць ў свеце пачатку 1990-х гадоў і паўтараюць тэзісы, якія тады былі папулярныя ў прэсе - прычым звычайна расейскіх ліберальных СМІ. Аднак з таго часу ў нашым рэгіёне не толькі змянілася ваенна-палітычнай сітуацыя, але і рэзка вырас аб'ём дасяжнай для ваенных аналітыкаў, журналістаў і гісторыкаў інфармацыі.

У гэтым артыкуле я раскажу, чаму, калі мы хочам, каб наша краіна была незалежнай (а ў перспектыве - дэмакратычнай, заможнай і нацыяналістычнай), мы павінны захаваць прызыўную армію ў Беларусі.

Прафесіяналізм і «прафесіяналізм»

Перш за ўсё, трэба разабрацца з тэрмінам «прафесійная армія». У нашай мове слова «прафесійны» мае падвойнае значэнне:

1) той, хто стала зарабляе грошы нейкай працай ці службай (то бок не часовы супрацоўнік і не аматар);

2) той, хто добра ведае сваю справу, цалкам адпавядае патрабаванням сваёй прафесіі.

Як мы бачым, вызначэнне «прафесійная армія» можа адзначаць і армію людзей, якія проста дабраахвотна служаць за грошы (як на любой іншай працы), і армію, якая проста дастаткова добра падрыхтаваная, каб добра выконваць свае задачы.

А гэта зусім не адное і тое ж. Не трэба блытаць круглае з чырвоным. У нашым выпадку не трэба блытаць прынцып камплектавання арміі і яе якасць. Першае зусім не абавязкова вызначае другое. А другое вельмі слаба звязанае з першым. Дакладным тэрмінам тут будзе не «прафесійная армія», а «цалкам дабраахвотніцкая армія», як гэта клічуць у ЗША. Да таго ж зараз амаль не існуе чыста прызыўных арміяў - калі навабранцаў і набіраюць па прызыве, то кіруюць імі і вучаць іх тыя ж прафесіяналы (афіцэры і ўнцер-афіцэры), якія служаць дабраахвотна і за грошы. Такую ж армію мае і Беларусь.

Класічны прыклад - брытанская армія ў першыя два гады Першай сусветнай вайны. Яна была прафесійнай у сэнсе камплектавання, там служылі проста дабраахвотнікі за грошы. Нямецкая армія таго ж часу была па прынцыпе камплектавання такой жа, як сучасная беларуская - кадравы афіцэрскі і ўнцер-афіцэрскі склад плюс прызыўнікі. Пры гэтым ніякай прынцыповай розніцы ў баяздольнасці гэтых арміяў не было. Наадварот, часта немцы паказвалі сябе больш баяздольнымі - нямецкія жаўнеры і афіцэры-рэзервісты, пакліканыя падчас вайны, ужо мелі досьвед службы - у адрозненне ад навапрыбылых брытанскіх дабраахвотнікаў.

Амерыканцы таксама ўвялі прызыў вельмі хутка пасля ўступлення ў тую вайну. У выніку, ўсе краіны, што закончылі Першую сусветную перамогай, былі прызыўнымі. Нават тыя, якія пачалі яе з арміямі чыста дабраахвотніцкімі. Вось гэта паварот!

Пытанне для кемлівых: чаму ў 1916 годзе брытанцам раптам прыйшлося ўводзіць прызыў, каб не прайграць вайну (дарэчы, якраз тады на фронт патрапіў малодшым афіцэрам і будучы аўтар «Уладара пярсцёнкаў» Джон Толкін)?
